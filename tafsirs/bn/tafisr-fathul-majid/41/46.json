{
  "text": "৪৬ নম্বর আয়াতের তাফসীর :\nআল্লাহ তা‘আলা বলেন, যারা ভাল কাজ করে তার প্রতিদান তারা পাবে আর যারা মন্দ আমল করে তার পরিণাম তাকেই ভোগ করতে হবে। আল্লাহ তা‘আলা বলেন :\n(إِنْ أَحْسَنْتُمْ أَحْسَنْتُمْ لِأَنْفُسِكُمْ قف وَإِنْ أَسَأْتُمْ فَلَهَا)\nতোমরা সৎকর্ম করলে সৎকর্ম নিজেদের (কল্যাণের) জন্য করবে এবং মন্দ কর্ম করলে তাও করবে নিজেদের (ক্ষতির) জন্য। (সূরা ইসরা ১৭ : ৭)\nআল্লাহ তা‘আলা কারো প্রতি বিন্দু পরিমাণ জুলুম করবেন না। এ সম্পর্কে সূরা জাসিয়াহ্র ১৫ নম্বর আয়াত, আলি ইমরানের ১৮২ ও ১৮৩ নম্বর আয়াত, সূরা হাজ্জের ১০ও ১১ নম্বর আয়াতসহ অনেক স্থানে আলোচনা করা হয়েছে।\nহাদীসে কুদসীতে আল্লাহ তা‘আলা বলেন :\nيَا عِبَادِي إِنِّي حَرَّمْتُ الظُّلْمَ عَلَي نَفْسِي، وَجَعَلْتُهُ بَيْنَكُمْ مُحَرَّمًا، فَلَا تَظَالَمُوا\nহে আমার বান্দা! আমি নিজের প্রতি জুলুম করা হারাম করে নিয়েছি এবং তোমাদের মাঝেও হারাম করে দিয়েছি, সুতরাং তোমরা পরস্পর জুলুম করো না। (সহীহ মুসলিম হা. ২৫৭৭)\nকিয়ামতের মাঠে মানুষ ভাল-মন্দ যে ফলাফল পাবে তা তার কৃতকর্মের কারণে, আল্লাহ তা‘আলা তার ওপর বিন্দু পরিমাণ জুলুম করবেন না।\nআয়াত হতে শিক্ষণীয় বিষয় :\n১. প্রত্যেককে তার নিজ নিজ কৃতকর্মের ফলাফল দেয়া হবে।\n২. আল্লাহ তা‘আলা নিজের জন্য জুলুম করা হারাম করে নিয়েছেন এবং বান্দাদের মাঝেও তা হারাম করে দিয়েছেন।",
  "ayah": 46,
  "surah": 41
}
