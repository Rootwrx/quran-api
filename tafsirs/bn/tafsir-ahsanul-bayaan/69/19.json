{
  "text": "সুতরাং যাকে তার আমলনামা তার ডান হাতে দেওয়া হবে[১] সে বলবে, ‘এই নাও, আমার আমলনামা পড়ে দেখ; [২]\n[১] যা তার সৌভাগ্য, মুক্তি ও সাফল্যের দলীল হবে।\n[২] অর্থাৎ, সে অত্যধিক খুশী হয়ে সকলকে বলবে যে, 'নাও পড়। আমার আমলনামা তো আমি পেয়ে গেছি।' কারণ সে জেনে যাবে যে, এতে কেবল পুণ্যসমূহই থাকবে। কিছু পাপ থাকলেও আল্লাহ হয়তো তা ক্ষমা করে দেবেন অথবা সে পাপগুলোকে পুণ্যে পরিবর্তন করে দেবেন। যেমন, মহান আল্লাহ ঈমানদারদের সাথে দয়া ও অনুগ্রহের এমনতর বিভিন্ন পদ্ধতি অবলম্বন করবেন।",
  "ayah": 19,
  "surah": 69
}
