{
  "text": "{باوەڕداران لە بەهەشتدا خوای گەورە  دەبینن}\n [\nلِلَّذِينَ أَحْسَنُوا الْحُسْنَى\n] ئه‌و كه‌سانه‌ی كه‌ چاكه‌كار بوونه‌ (حوسنا)یان بۆ هه‌یه‌، واته‌: به‌هه‌شت [\nوَزِيَادَةٌ\n] وه‌ ئه‌جرو پاداشتیان چه‌ند جارێكه‌، وه‌ (زیاده‌) بریتیه‌ له‌ بینینی خوای گه‌وره‌ وه‌كو پێغه‌مبه‌ری خوا -\nصلی الله علیه وسلم\n-  له‌ فه‌رمووده‌ی صه‌حیحدا باسى كردووه‌ [\nوَلَا يَرْهَقُ وُجُوهَهُمْ قَتَرٌ\n] وه‌ ئه‌وانه‌یشی كه‌ ئه‌چنه‌ به‌هه‌شته‌وه‌ هیچ ڕه‌شاییه‌ك زاڵ نابێت به‌سه‌ر روویاندا، وه‌ هیچ دوكه‌ڵی دۆزه‌خ دایانناپۆشێ وه‌كو كافران، به‌ڵكو روویان سپى و پاك و جوان و گه‌شه‌ [\nوَلَا ذِلَّةٌ\n] وه‌ زه‌لیل و سه‌رشۆڕو په‌شیمان نابن [\nأُولَئِكَ أَصْحَابُ الْجَنَّةِ هُمْ فِيهَا خَالِدُونَ (٢٦)\n] ئه‌مانه‌ هاوه‌ڵی به‌هه‌شتن و به‌هه‌میشه‌یی و نه‌مری تیایدا ئه‌مێننه‌وه‌.",
  "ayah": 26,
  "surah": 10
}
