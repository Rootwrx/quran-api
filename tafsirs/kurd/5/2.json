{
  "text": "[\nيَا أَيُّهَا الَّذِينَ آمَنُوا لَا تُحِلُّوا شَعَائِرَ اللَّهِ\n] ئه‌ی باوه‌ڕداران ئه‌و دروشمانه‌ی خوای گه‌وره‌ حه‌رامی كردووه‌ ئێوه‌ حه‌ڵاڵی مه‌كه‌ن، یان ئه‌وه‌ی كه‌ خوای گه‌وره‌ فه‌رزی كردووه‌ یان له‌ كاتی ئیحرامدان شتێك مه‌كه‌ن كه‌ كه‌موكوڕى بخاته‌ ناو ئیحرامه‌كه‌تان [\nوَلَا الشَّهْرَ الْحَرَامَ\n] وه‌  كوشتار كردن له‌ مانگه‌ حه‌رامه‌كان حه‌ڵاڵ مه‌كه‌ن كه‌ (ذو القعدة و ذو الحجة و موحه‌ڕه‌م و ڕه‌جه‌ب)ه‌ چونكه‌ له‌و مانگانه‌دا كوشتار كردن حه‌رامه‌ [\nوَلَا الْهَدْيَ\n] وه‌ ئه‌و ئاژه‌ڵانه‌ی كاتێك كه‌ حاجیان بۆ حه‌ج دێن بۆ كه‌عبه‌ له‌گه‌ڵ خۆیاندا ئه‌یهێنن له‌ وشترو مانگاو مه‌ڕو بزن ڕێگری له‌وانه‌ش مه‌كه‌ن با خه‌ڵك بیهێنێ، یان خۆتان بیهێنن ئه‌مه‌ به‌ گه‌وره‌زانینى دروشمه‌كانى خواى گه‌وره‌یه‌ [\nوَلَا الْقَلَائِدَ\n] وه‌ ئه‌و ئاژه‌ڵانه‌ی كه‌ ڕه‌شمه‌ كراوه‌و ئه‌هێندرێت بۆ كه‌عبه‌ى پیرۆز رێگری لێ مه‌كه‌ن، یان ره‌شمه‌یان بكه‌ن و دیاریان بكه‌ن تا جیابكرێنه‌وه‌ له‌ ئاژه‌ڵى تر [\nوَلَا آمِّينَ الْبَيْتَ الْحَرَامَ\n] وه‌ ڕێگری و كوشتارى ئه‌و كه‌سانه‌ش مه‌كه‌ن كه‌ مه‌به‌ستیان هاتنه‌ بۆ كه‌عبه‌ی پیرۆزه‌ بۆ حه‌ج یان بۆ عومره‌ [\nيَبْتَغُونَ فَضْلًا مِنْ رَبِّهِمْ وَرِضْوَانًا\n] كه‌ مه‌به‌ستیان فه‌زڵی خوای گه‌وره‌یه‌ به‌ بازرگانی كردن وه‌ مه‌به‌ستیان ڕه‌زامه‌ندی خوای گه‌وره‌یه‌ به‌ حه‌ج كردن [\nوَإِذَا حَلَلْتُمْ فَاصْطَادُوا\n] وه‌ كاتێكیش كه‌ ئیحرامتان شكاند به‌ حه‌ج یان به‌ عومره‌ ئه‌و كاته‌ ڕاو بكه‌ن له‌ غه‌یری حه‌ره‌مدا، هۆی هاتنه‌ خواره‌وه‌ی ئه‌م ئایه‌تانه‌ ئه‌وه‌ بوو كه‌ موشریكان ئه‌هاتن بۆ حه‌ج و عومره‌و (هه‌دی)یان له‌گه‌ڵ خۆیاندا ئه‌هێنا موسڵمانیش ویستیان بده‌ن به‌سه‌ریاندا خوای گه‌وره‌ قه‌ده‌غه‌ی كرد مادام دێن بۆ حه‌ج و عومره‌ ڕێگریان لێ مه‌كه‌ن با حه‌ج و عومره‌ی خۆیان بكه‌ن به‌ڵام دواتر ئه‌و ئایه‌ته‌ نه‌سخ بۆوه‌ كه‌ خوای گه‌وره‌ فه‌رمووی: [\nفَلَا يَقْرَبُوا الْمَسْجِدَ الْحَرَامَ بَعْدَ عَامِهِمْ هَذَا\n] (التَّوْبَة : ٢٨) له‌ پاش ئه‌م ساڵ با ئیتر موشریك نزیكى كه‌عبه‌ی پیرۆز نه‌كه‌ون [\nوَلَا يَجْرِمَنَّكُمْ شَنَآنُ قَوْمٍ أَنْ صَدُّوكُمْ عَنِ الْمَسْجِدِ الْحَرَامِ أَنْ تَعْتَدُوا\n] وه‌ ڕق و بوغزو كینه‌تان له‌ كه‌سانێك واتان لێ نه‌كات كه‌ ده‌ستدرێژی بكه‌نه‌ سه‌ریان و سته‌میان لێ بكه‌ن كه‌ ئه‌وان پێشتر له‌ ساڵى حوده‌یبیه‌ ڕێگری ئێوه‌یان كردووه‌ له‌ كه‌عبه‌ی پیرۆز، به‌ڵكو كار به‌ فه‌رمایشتى خواى گه‌وره‌ بكه‌ن به‌ دادپه‌روه‌رى به‌رامبه‌ر هه‌موو كه‌سێك [\nوَتَعَاوَنُوا عَلَى الْبِرِّ وَالتَّقْوَى\n] وه‌ ئێوه‌ هاوكاری یه‌كتری بكه‌ن له‌سه‌ر چاكه‌و ته‌قوای خوای گه‌وره‌ [\nوَلَا تَعَاوَنُوا عَلَى الْإِثْمِ وَالْعُدْوَانِ\n] وه‌ هاوكاری یه‌كتری مه‌كه‌ن له‌سه‌ر خراپه‌و تاوان و دوژمنكاری و ده‌ستدرێژی كردنه‌ سه‌ر یه‌كتری [\nوَاتَّقُوا اللَّهَ\n] وه‌ ته‌قوای خوای گه‌وره‌ بكه‌ن [\nإِنَّ اللَّهَ شَدِيدُ الْعِقَابِ (٢)\n] به‌ دڵنیایى سزای خوای گه‌وره‌ زۆر سه‌خته‌.",
  "ayah": 2,
  "surah": 5
}
