{
  "text": "[\nوَلَمَّا رَجَعَ مُوسَى إِلَى قَوْمِهِ غَضْبَانَ أَسِفًا\n] وه‌ كاتێك كه‌ موسى -\nصلی الله علیه وسلم\n-  گه‌ڕایه‌وه‌ بۆ لای قه‌ومه‌كه‌ی وه‌ كه‌ بینی گوێلكیان په‌رستووه‌ زۆر تووڕه‌ بوو (أَسِفًا) واته‌: تووڕه‌بوونێكی سه‌ختتر له‌ غه‌زه‌ب [\nقَالَ بِئْسَمَا خَلَفْتُمُونِي مِنْ بَعْدِي\n] فه‌رمووى خراپترین كارتان له‌ دوای من كرد كه‌ گوێلكتان په‌رست [\nأَعَجِلْتُمْ أَمْرَ رَبِّكُمْ\n] ئایا په‌له‌تان كردو چاوه‌ڕێی ئه‌و مه‌وعیده‌ی خوای گه‌وره‌تان نه‌كرد كه‌ چل شه‌وه‌كه‌ بوو [\nوَأَلْقَى الْأَلْوَاحَ\n] موسى -\nصلی الله علیه وسلم\n-  ئه‌و له‌وحانه‌ی كه‌ ته‌وراتی تیا نووسرا بوو له‌ تووڕه‌ییدا فڕێی دا [\nوَأَخَذَ بِرَأْسِ أَخِيهِ يَجُرُّهُ إِلَيْهِ\n] وه‌ كردی به‌ قژی هارونی برایداو -\nصلی الله علیه وسلم\n-  ڕای كێشا بۆ لای خۆی، وه‌ له‌ ئایه‌تی تردا كردى به‌ قژو ڕیشیدا [\nقَالَ ابْنَ أُمَّ\n] هارونیش -\nصلی الله علیه وسلم\n-  وتی: ئه‌ی كوڕی دایكم، له‌به‌ر ئه‌وه‌ی دایكی موسڵمان بوو، وه‌ بۆ ئه‌وه‌ی ڕه‌حم و سۆزی ڕاكێشێ [\nإِنَّ الْقَوْمَ اسْتَضْعَفُونِي\n] به‌ڕاستی ئه‌م قه‌ومه‌ منیان لاواز كرد وه‌ توانای ئه‌وانم نه‌بوو [\nوَكَادُوا يَقْتُلُونَنِي\n] وه‌ نزیك بوو بمكوژن [\nفَلَا تُشْمِتْ بِيَ الْأَعْدَاءَ\n] تۆ دوژمنم پێ دڵخۆش مه‌كه‌ به‌وه‌ی كه‌ ئاوام لێ ئه‌كه‌ی [\nوَلَا تَجْعَلْنِي مَعَ الْقَوْمِ الظَّالِمِينَ (١٥٠)\n] وه‌ من مه‌كه‌ره‌ ناو ئه‌و كه‌سه‌ زاڵمانه‌ی كه‌ گوێلكیان په‌رستووه‌ خۆ من وه‌كو ئه‌وانم نه‌كردووه.",
  "ayah": 150,
  "surah": 7
}
