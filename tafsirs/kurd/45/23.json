{
  "text": "[\nأَفَرَأَيْتَ مَنِ اتَّخَذَ إِلَهَهُ هَوَاهُ\n] هەواڵم پێ بدە سەبارەت بە كەسێك كە هەواو ئارەزووی خۆی كردۆتە خوای خۆى و شوێنی هەواو ئارەزووی خۆی ئەكەوێت و شوێنی شەرع ناكەوێ [\nوَأَضَلَّهُ اللَّهُ عَلَى عِلْمٍ\n] وە خوای گەورە گومڕاى كردووە هەر چەندە زانیارى هەیەو حەق و هیدایەت ئەناسێ بەڵام شوێنی ناكەوێ و شوێن هەواو ئارەزووی خۆی ئەكەوێ، یان خواى گەورە گومڕاى كردووە چونكە زانیارى هەیەو دەزانێت شایانى گومڕاییە [\nوَخَتَمَ عَلَى سَمْعِهِ وَقَلْبِهِ\n] وە خوای گەورە مۆری لە گوێ و دڵی داوەو هیچ شتێك نابیستێت كە سوودى لێ ببینێت، وە هیچ شتێك تێناگات تا هیدایەتى پى وەرگرێت [\nوَجَعَلَ عَلَى بَصَرِهِ غِشَاوَةً\n] وە پەردەی داوە بەسەر چاویداو حەق نابینێت لەبەر ئەوەی شایەنی بینینى حەق نییە [\nفَمَنْ يَهْدِيهِ مِنْ بَعْدِ اللَّهِ\n] لە پاش ئەوەی كە خوای گەورە گومڕای بكات كێ هەیە هیدایەتی بدات [\nأَفَلَا تَذَكَّرُونَ (٢٣)\n] ئەوە بۆ بیر ناكەنەوەو پەندو ئامۆژگاری وەرناگرن .",
  "ayah": 23,
  "surah": 45
}
