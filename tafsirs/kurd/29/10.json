{
  "text": "هەندێك لە سیفاتى مونافیق و دووڕووان\n [\nوَمِنَ النَّاسِ مَنْ يَقُولُ آمَنَّا بِاللَّهِ\n] وە لەناو خەڵكیدا كەسانێك هەن كە دووڕوون ئەڵێن: ئێمە ئیمانمان بە خواى گەورە هێناوە [\nفَإِذَا أُوذِيَ فِي اللَّهِ\n] بەڵام ئەگەر لە پێناو خوای گەورەدا ئازار بدرێ و تاقیبكرێتەوە [\nجَعَلَ فِتْنَةَ النَّاسِ كَعَذَابِ اللَّهِ\n] ئەو كاتە ئەو ئازاردان و تاقیكردنەوەی خەڵكییە وەك ئەوە سەیر ئەكات و وائەزانێ خوای گەورە سزای داوە ئەوەندە بەلایەوە قورسەو لە دین هەڵدەگەڕێتەوە لەبەر ئەوەی بێئارام و دووڕووە [\nوَلَئِنْ جَاءَ نَصْرٌ مِنْ رَبِّكَ\n] وە ئەگەر سەركەوتن لەلایەن خوای گەورەوە بێت و باوەڕداران بەسەر كافراندا سەربخات [\nلَيَقُولُنَّ إِنَّا كُنَّا مَعَكُمْ\n] ئەو كاتە مونافیقان بە باوەڕداران ئەڵێن: ئێمەیش لەگەڵ ئێوەدا بووین، واتە: لەو غەنیمەتە بەشمان بدەن [\nأَوَلَيْسَ اللَّهُ بِأَعْلَمَ بِمَا فِي صُدُورِ الْعَالَمِينَ (١٠)\n] ئایا خوای گەورە خۆی زاناتر نیە بەوەی كە لە سینگ و دڵی خەڵكیدایە كە چیان شاردۆتەوە، واتە: خوای گەورە ئەزانێ كە ئەو مونافیقانە درۆ ئەكەن .",
  "ayah": 10,
  "surah": 29
}
