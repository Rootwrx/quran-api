{
  "text": "{بانگەواز كردن بۆ دینی خوا}\n [\nادْعُ إِلَى سَبِيلِ رَبِّكَ بِالْحِكْمَةِ\n] تۆ بانگه‌وازی خه‌ڵكی بكه‌ بۆ ڕێگای ڕاستی خوای گه‌وره‌ به‌ حیكمه‌ته‌وه‌، واته‌: به‌ دانایی و كاربه‌جێیی، یاخود به‌ سوننه‌ت بانگه‌وازیان بكه‌ [\nوَالْمَوْعِظَةِ الْحَسَنَةِ\n] وه‌ به‌ ئامۆژگاری جوان [\nوَجَادِلْهُمْ بِالَّتِي هِيَ أَحْسَنُ\n] وه‌ ئه‌گه‌ر كه‌سێك گومانی هه‌بوو مشومڕو گفتوگۆی له‌گه‌ڵ بكه‌ به‌ جوانترین شێواز تا تێی بگه‌یه‌نیت و وه‌ڵامى گومانه‌كانى بده‌یته‌وه‌ [\nإِنَّ رَبَّكَ هُوَ أَعْلَمُ بِمَنْ ضَلَّ عَنْ سَبِيلِهِ\n] به‌ دڵنیایى په‌روه‌ردگاری تۆ زاناتره‌ به‌ كه‌سێك كه‌ گومڕا بووه‌و له‌ ڕێگای ڕاست لایداوه‌ [\nوَهُوَ أَعْلَمُ بِالْمُهْتَدِينَ (١٢٥)\n] وه‌ هه‌ر خوای گه‌وره‌ زاناتره‌ به‌و كه‌سانه‌ی كه‌ هیدایه‌تدراون و له‌سه‌ر ڕێگای ڕاستن.",
  "ayah": 125,
  "surah": 16
}
