{
  "text": "[\nإِنَّمَا النَّسِيءُ زِيَادَةٌ فِي الْكُفْرِ\n] (النَّسِيء) واته‌: دواخستن، جاری وا هه‌بوو له‌ مانگێك له‌و چوار مانگه‌ كافران بیانوویستایه‌ كوشتار بكه‌ن ئه‌ڕۆیشتن له‌ یه‌كێك له‌و چوار مانگه‌ كوشتاریان ئه‌كردو له‌ مانگێكی تردا كوشتاریان نه‌ئه‌كردو دوایانئه‌خست، خوای گه‌وره‌ فه‌رمووی: ئه‌م دواخستنه‌ زیاده‌یه‌كه‌ له‌ كوفره‌ [\nيُضَلُّ بِهِ الَّذِينَ كَفَرُوا\n] كه‌ هه‌ندێك له‌ كافرانی پێ گومڕا ئه‌بێت [\nيُحِلُّونَهُ عَامًا وَيُحَرِّمُونَهُ عَامًا\n] ساڵێك كوشتارى تێدا حه‌ڵاڵ ئه‌كه‌ن، وه‌ ساڵێك حه‌رامی ئه‌كه‌ن و ئه‌یگۆڕنه‌وه‌و مانگێكی تر دێنه‌ شوێنی و جێگۆڕكێى پێ ده‌كه‌ن [\nلِيُوَاطِئُوا عِدَّةَ مَا حَرَّمَ اللَّهُ\n] تا موافیق و گونجاو بێ له‌گه‌ڵ ئه‌و چوار مانگه‌ی كه‌ خوای گه‌وره‌ حه‌رامی كردووه‌ [\nفَيُحِلُّوا مَا حَرَّمَ اللَّهُ\n] ئه‌وه‌ی كه‌ خوای گه‌وره‌ حه‌رامی كردووه‌ كوشتار كردن له‌و چوار مانگه‌ ئه‌وان حه‌ڵاڵی ئه‌كه‌ن [\nزُيِّنَ لَهُمْ سُوءُ أَعْمَالِهِمْ\n] ئه‌م كرده‌وه‌ خراپانه‌یان شه‌یتانه‌ كه‌ بۆیان ئه‌ڕازێنێته‌وه‌ [\nوَاللَّهُ لَا يَهْدِي الْقَوْمَ الْكَافِرِينَ (٣٧)\n] وه‌ خوای گه‌وره‌ هیدایه‌تی كافران نادات.",
  "ayah": 37,
  "surah": 9
}
