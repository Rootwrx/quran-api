{
  "text": "[\nمَا كَانَ مُحَمَّدٌ أَبَا أَحَدٍ مِنْ رِجَالِكُمْ\n] محمد -\nصلی الله علیه وسلم\n- باوكی هیچ كام له‌و پیاوانه‌ی ئێوه‌ نیه‌، واته‌: باوكی (زه‌ید) نیه‌ له‌ حه‌قیقه‌تدا باوكی نه‌بووه‌ وه‌ باوكی هیچ پیاوێكی تر نیه‌ له‌به‌ر ئه‌وه‌ی سێ كوڕى هه‌بووه‌ كه‌ (ئیبراهیم و قاسم و عبدالله) بوونه‌، كه‌ (عبدالله)، (طيِّب و طاهیریشی) پێ ئه‌ووترا، (قاسم و عبدالله) له‌ خه‌دیجه‌ بوون، وه‌ (ئیبراهیم)یش له‌ (ماریه‌ی قيبطى) بوو هه‌موویان له‌ ته‌مه‌نی منداڵیدا پێش ئه‌وه‌ی بگه‌ن به‌ دوو ساڵ وه‌فاتیان كردووه‌، بۆیه‌ باوكی هیچ كام له‌م پیاوانه‌ نیه‌و كوڕی نیه‌، وه‌ كچه‌كانیشى (زينب و روقية و أم كلثوم و فاطمة) بوونه‌ كه‌ هه‌موویان له‌  (خه‌دیجه‌) بوونه‌و پێش پێغه‌مبه‌ری خوا -\nصلی الله علیه وسلم\n- وه‌فاتیان كردووه‌ ته‌نها (فاطمة) نه‌بێت كه‌ شه‌ش مانگ دواى وه‌فاتى پێغه‌مبه‌ری خوا -\nصلی الله علیه وسلم\n- كۆچى دوایى كردووه‌ [\nوَلَكِنْ رَسُولَ اللَّهِ وَخَاتَمَ النَّبِيِّينَ\n] به‌ڵكو پێغه‌مبه‌ری خوایه‌ -\nصلی الله علیه وسلم\n- وه‌ كۆتا پێغه‌مبه‌رانه‌و له‌ دوای ئه‌م هیچ پێغه‌مبه‌رێكی تر نایات تا ڕۆژی قیامه‌ت،  وه‌ هه‌ركه‌سێك بانگه‌شه‌ى پێغه‌مبه‌رایه‌تى بكات درۆ ده‌كات [\nوَكَانَ اللَّهُ بِكُلِّ شَيْءٍ عَلِيمًا (٤٠)\n] وه‌ خوای گه‌وره‌ زۆر زانایه‌ به‌ هه‌موو شتێك.",
  "ayah": 40,
  "surah": 33
}
