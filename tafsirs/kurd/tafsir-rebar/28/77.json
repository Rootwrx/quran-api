{
  "text": "[\nوَابْتَغِ فِيمَا آتَاكَ اللَّهُ الدَّارَ الْآخِرَةَ\n] وه‌ تۆ به‌م ماڵ و سه‌روه‌ت و سامانه‌ى خواى گه‌وره‌ پێى به‌خشیویت هه‌وڵ بده‌ بۆ قیامه‌تت و به‌ هۆیه‌وه‌ خوای گه‌وره‌ له‌ خۆت ڕازی بكه‌ [\nوَلَا تَنْسَ نَصِيبَكَ مِنَ الدُّنْيَا\n] وه‌ به‌شی خۆتیش له‌ دونیا له‌بیر مه‌كه‌ له‌ خواردن و خواردنه‌وه‌و پۆشاك به‌ڵام له‌ حه‌ڵاڵدا (خواى گه‌وره‌ مافى به‌سه‌رته‌وه‌ هه‌یه‌، وه‌ خۆت و منداڵ و خێزان و میوانت مافیان به‌سه‌رته‌وه‌ هه‌یه‌ مافى هه‌مووان بده‌، به‌ڵام هه‌وڵى سه‌ره‌كیت با بۆ قیامه‌ت بێت، چونكه‌ دونیا كه‌م و كورته‌و ده‌بڕێته‌وه‌، به‌ڵام قیامه‌ت هه‌میشه‌یی و نه‌بڕاوه‌یه‌) [\nوَأَحْسِنْ كَمَا أَحْسَنَ اللَّهُ إِلَيْكَ\n] وه‌ تۆ چاكه‌كار به‌ بۆ به‌نده‌كانی خوا چۆن خوای گه‌وره‌ چاكه‌ی له‌گه‌ڵ تۆدا كردووه‌ [\nوَلَا تَبْغِ الْفَسَادَ فِي الْأَرْضِ\n] وه‌ تۆ ئاشووب له‌ زه‌ویدا مه‌نێره‌وه‌و خراپه‌كارى مه‌كه‌ [\nإِنَّ اللَّهَ لَا يُحِبُّ الْمُفْسِدِينَ (٧٧)\n] به‌ دڵنیایى خوای گه‌وره‌ ئه‌و كه‌سانه‌ی خۆش ناوێ كه‌ ئاشووبگێڕن.",
  "ayah": 77,
  "surah": 28
}
