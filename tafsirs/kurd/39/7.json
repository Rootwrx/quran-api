{
  "text": "[\nإِنْ تَكْفُرُوا فَإِنَّ اللَّهَ غَنِيٌّ عَنْكُمْ\n] ئه‌گه‌ر ئێوه‌ كوفر بكه‌ن به‌ سه‌ره‌تاو كۆتایى و جن و مرۆڤه‌وه‌ ئه‌وا به‌ڕاستی خوای گه‌وره‌ زۆر ده‌وڵه‌مه‌ندو بێ پێویسته‌و پێویستی به‌ عیباده‌ت كردنی ئێوه‌ نیه‌و هیچ له‌ موڵكى خواى گه‌وره‌ كه‌م ناكات، به‌ڵام [\nوَلَا يَرْضَى لِعِبَادِهِ الْكُفْرَ\n] وه‌ ڕازی نابێ به‌نده‌كانی كه‌ كوفر بكه‌ن و پێی خۆش نیه‌و فه‌رمانی پێ ناكات [\nوَإِنْ تَشْكُرُوا يَرْضَهُ لَكُمْ\n] به‌ڵام ئه‌گه‌ر شوكرانه‌بژێری خوای گه‌وره‌ بكه‌ن ئه‌وه‌ خوای گه‌وره‌ به‌وه‌ ڕازیه‌و ڕازی ئه‌بێ لێتان، به‌ڵام هیچ له‌ موڵكى خواى گه‌وره‌ زیاد ناكات.\n{كه‌س تاوانی كه‌س هه‌ڵناگرێ}\n[\nوَلَا تَزِرُ وَازِرَةٌ وِزْرَ أُخْرَى\n] وه‌ كه‌س تاوانی كه‌س هه‌ڵناگرێ [\nثُمَّ إِلَى رَبِّكُمْ مَرْجِعُكُمْ\n] پاشان گه‌ڕانه‌وه‌شتان هه‌ر بۆ لای خوای گه‌وره‌یه‌ له‌ ڕۆژی قیامه‌ت [\nفَيُنَبِّئُكُمْ بِمَا كُنْتُمْ تَعْمَلُونَ\n] له‌ ڕۆژی قیامه‌تیشدا خوای گه‌وره‌ هه‌واڵتان پێ ئه‌دات به‌و كرده‌وانه‌ی كه‌ له‌ دونیادا كردووتانه‌ [\nإِنَّهُ عَلِيمٌ بِذَاتِ الصُّدُورِ (٧)\n] وه‌ به‌ دڵنیایی خوای گه‌وره‌ زۆر زانایه‌ به‌و دڵه‌ی كه‌ له‌ناو سینگدایه‌ كه‌ چیتان تیادا شاردۆته‌وه‌ هیچى له‌ خواى گه‌وره‌ ناشاردرێته‌وه‌.",
  "ayah": 7,
  "surah": 39
}
